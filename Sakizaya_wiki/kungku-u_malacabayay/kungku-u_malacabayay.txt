malacabay
matenes tu ku demiiad maudad, milimeek tu ku a’adupen amin, caay katahekal, caay tu kaazih misahicahica saw.
mangalay tu ku bili, caay kanga’ay a tapudah mikilim tu kakaenen. makahalhal tu ku cilal musadak, mipawali tu
zumazumaen a’adupen.
sakapahay ku demiad i tawya, sa cacaycacay sa masadak tapudah,mahhica tu! sa mallawidang,satu a mikilim
tu kakaenen  a mitena’ tu ngala.
izaw ku cacay a pawalil, a mikilim tu kaydihen a kakaenen niza, sakaliyuhan sadak sa ku cacay a tabakiay a 
kuyu,a mizakep tu pawalil pikaenn nu kuyu,tatebud sa kya pawalil cumikay  saduba sa milaliw,”alaen kaku!, 
alaen kaku!” mi awaw tu cabbay.
idawya satu makatengil ku cacay a katalalan tu pakaeka nu pawalil,pasakayca nu ngiha a miazih,makaazih
ku kuyu, tezep sa a milaliw,pasayda sa ku mancel ma kaazih pilalaba’ nu kuyu  tu pawalil,kasenun sa mulaliw
a milimek, ya ngabul mitaung misawantan maheca sa, makaazih tu pilalaba nu kuyu tu pawalil,pihaymaw satu
muawas salikelun,micaliway ku sizi i tiza,makatengil ku nikadalaw nikabiyalaw nu pawalil, makaazih yaza ku 
kuyu,”may” sa mulaliw tu. aku sa caay pakapupu tu uzip nu maku saan, makatengil ku babuy tu pakaeka nu 
pawalil, tezep sa pasuni ciniza a milaiw.
paketengil tu ku wacu i niyazu’ tu pakaeka nu pawalil, “u cima ku manuluwaay saw.” matatengil amin sa. 
matinge tu militiuay nu kuyu  ku pawalil, amakayca tu sa cangla,” natu! natu! natu! kabili kita”sa,milakec tu
sauwac, mikayakay tu buyu, miawas tu cebecebedan, “wang! wang! wang!” sa atatulu, cumikay a mi awaw,
katukuh satu kalat hantu i lie’l nu kuyu kelem han  “ awang! awang!” sa tu kya kuyu, apaengil haw ku wacu,
u pikalat nu heni. ya kuyu sa kanikihen beluc satu milaliw.
maduka mangeluh tu tatilengan nu pawalil,haymaw satu mu culil taluma ‘.alaw i luma’ ku yadahay  a cabay
masaupu mihalhal a maydih matineng mahica tu kya  pawalil sa.
“ka i takuwan saw? anga’ay cuka’ han aku,ngay ma cuka’ ku tinay nu ya kuyu.” musakamu ku mancel
”nasawni aca kaku matineng kya caay pasubana kisu saw?” a tukud han  aku  mipeleng tu tangaah niza.
mi pa-pa ku ngabul tu baluwang sa kamu sa” kya caay kisu pasubana’ i takuwanan saw, mitakus tu yadahay
a widang mamitena’ tu zazan nu kuyu, a papilaliw tisuwan.” caka sakapidahan ku sizi, sakamu satu “sazikuzay kaku
makatineng tu kawaw nu misu, a kelid han nu maku ku katuuday a sizi a mizakep tu kuyu, cuzuh han mapulin i 
lilis  nu dangkay.” i zikuzan tu pangiha ku babuy,” sazikuzan tu kaku matineng tina kawaw,anu ayawan matineng sa,  
“kukuh” han nu maku,aa pasawaliwalian kuya kuyu,ku talaww a taza i mapilisay a buyu” saan. 
salaawaw sa kiya katuuday a’adupen, nayay ku patebeliay, u ya pawalil taung sa azihazih sa, caay henay pakaazih 
kya tuluay a wacu, azihan maka maduka’duka kuheni,tihuway sa muculil taluma’, u pacuay nu pawalil tu pauzip nu 
niza sa,a hicaan pacuay nu maku saw? palida sa kya tuluay a wacu “ u hatiniay a kawaw, amana paibalucuan, 
mipadang kami  ku papadangan a kawaw” sa. 
makayni tu mahiniay a kungku sa,u canan ku sacabayen saw,caay ku tineng,kasalungan ka asu’  aca ku kamu, 
a caay pisausi kuni sakawawan, a caay kaydih nipacuay nu mipadang niza sanay, tezap sa mipadang tisuwan 
paayaw i tisuwan,u mahiniay ku a sacabayen nu mita!